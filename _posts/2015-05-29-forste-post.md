---
title: Første post
---

Så var jeg igang igjen. Ny nettside, nytt "publiseringsverktøy", nytt utseende, ny adresse. Ja, du skjønner tegninga. Det er moro med det som er nytt.

Jeg synes rett og slett det er mer moro å sette opp løsninger enn å faktisk bruke dem. Sånn er det bare, og det har jeg i grunn begynt å innfinne meg med. Når det er sagt, føler jeg et behov for å tilføye noe innhold før jeg sier meg fornøyd, selv om jeg er nokså sikker på at det ikke blir vedlikeholdt og fulgt opp.

Denne gangen er det [Jekyll](http://jekyllrb.com/ "Jekylls hjemmeside") som står bak spakene. Jeg hadde hørt litt om det fra før, men det var egentlig Githubs innebygde støtte som trigget meg til å prøve det ut. Jekyll er et verktøy for å generere nettsider og blogger utfra kun statiske filer. Ingen databaser, admingrensesnitt eller plugins fra ville helvette som krever oppdateringer og annet herk. Her er det fullt fokus på innhold, men samtidig får man noen kjekke funksjoner og smarte verktøy man kan bruke for å legge noe logikk inn i løsningen.

Innlegg er rett og slett rene tekstfiler. Disse kan være html-dokumenter, eller enda enklere; markdown-filer og tilsvarende. Jeg personlig synes markdown er kjempefint for å skrive tekst, og så finnes det jo et hav av verktøy som konverterer markdown til fancy html for en pen presentasjon hvis man vil bruke teksten i andre sammenhenger.

Inneblant teksten man skriver, kan man putte inn noe logikk i form av [Liquid](http://liquidmarkup.org/ "Liquids hjemmeside"). Dette gjør at man kan bruke variabler og løkker for å lage kjekke templates med smarte løsninger.

Jeg håper at jeg med denne løsningen i hvert fall har en lav terskel for å publisere nytt innhold – ikke at det noengang har vært den største utfordringen...

Håper å se dere igjen snart.